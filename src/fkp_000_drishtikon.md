<center>
<h1> दृष्टिकोण </h1>
</center>

मदन जैन का काव्य संग्रह "फिक्र के परिन्दे” पढ़ा। जगह जगह जिंदगी की सच्चाइयों, सुख-दुःख, कलह, उग्रवाद, मानवीय मूल्यों का बिखराव तथा वर्तमान की भयानक चुनौतियों के सजीव चित्र घंटों अपनी ओर देखने को मज़बूर करते हैं । सिद्धहस्त चित्रकार के सजीव रंग तथा कवि की कोमल अनुभूतियों का अनूठा सम्मिश्रण दिल की गहराइयों में अनायास ही उतरता चला जाता है

>कहकशां, नाजुक तितलियां
>
>शबनम और सफेद मोती
>
>फूल और खुशबू
>
> या -सरे मिज़गां ठहरा हुआ आँसू
>
>चुप हैं अजंता की बोलती तस्वीरें
>
>शायद यहां जिंदगी लिबास बदलती है।
>
>मंजिलें बहुत करीब हैं शायद
>
>(अल्फ नंगी)

>एक और चित्र :
>
>शोर - बूटों के खड़ाके
>
>सोचो साल माह और दिन
>
>जो कयामत के दिन हैं
>
>जिस दिन रूहें कब्रों से निकलेंगी
>
>शायर और ताजर रूहें
>
>बेबस और जाबर रूहें
>
>( फना की तारीख)

काव्य और चित्रकला की सुकुमारता के अतिरिक्त कवि जगह जगह वर्तमान से भी साक्षात्कार करता हुआ दिखाई देता है :

कुछ समझ नहीं आता

> कहां से आ गए
>
>लहू रंग बादलों के हुजूम
>
>(लहू रंग बादलों के हुजूम)

>दूर दूर तक ताहद्दे नजर
>
>सुर्ख सुर्ख है जमीन का जिस्म
>
>लगता है ख्यालात भी जल जाएंगे
>
>(ख्यालात भी जल जाएंगे)


>हिन्दु का जिस्म – सिख का जिस्म
>
>मुस्लमान का जिस्म
>
>एक जिस्म-आदमी का
>
>कटे हुए दरख्त की तरह गिरता है।
>
>मरने वाला कौन है ?
>
>हर कोई पूछता है
>
>मगर- –मुझे लगता है कि—में हूँ ।
>
>(मैं हूँ )

इतिहास के विद्यार्थी श्री जैन ने अपनी कविता का तानाबाना अक्सर धार्मिक एवं ऐतिहासिक वीर पुरुषों के संदर्भों से बुना है । कवि पाठकों को अनेक नगरों, युद्ध स्थलों तथा ऋषि मुनियों के दर्शन करवाता है जैसे महाभारत, कलिंग, सायबेरिया |

सिकन्दर और पोरस का युद्ध, राम और कृष्ण, महावीर, बुद्ध, ईसा, नानक, बाबरो अकबर,  नादरो अबदाली, गोर्वाचोव इत्यादि । इतिहास, दर्शन एवं धर्म का काव्यमय चित्रण सचमुच कवि के विस्तृत ज्ञान का परिचायक है, सभी कविताओं में भाव, भाषा, प्रवाह, शैली एवं शब्दचयन का अनूठा सामञ्जस्य दृष्टिगोचर होता है ! प्रत्येक कविता एक बात कहती है; एक नई बात जो सुन्दर भी है और प्यारी भी ! जिस में चिंता और चिंतन के पक्षी असीम ऊँचाइयों तक उड़ानें भरते हुए चाँद, सूरज, कहकशां बिजलियां और एटमी धूल से साक्षात्कार करते हैं और जमीन पर रेत, मिट्टी, फूल-कलियां, शीशम और बटवृक्षों की मीठी शीतल छाया से होकर गुजरते हैं । इन के साथ साथ उड़ता है है सच्चा जागरूक कवि । कवि के साथ उड़ानें भर कर मुझे भी हार्दिक आनन्द मिला है इसके लिए चाहे श्रम भी करना पड़ा है, मुझको ! उड़ानें वास्तव में बहुत ऊँची हैं।

जैन के शब्दों में

>आसां नहीं जो पहुँचे तुझ तक कोई 'मदन'
>
>तेरे ख्याल आजकल उकाबों से हो गए ।

मेरे दृष्टिकोण से "फिक्र के परिन्दे" उच्चकोटि का काव्यसंग्रह है जिस के लिए श्री मदन जैन बधाई के पात्र हैं। समस्त साहित्य जगत् इस का स्वागत करेगा । ऐसा मेरा विश्वास है ।

कृष्ण भवन

231/3 सब्जीमंडी-कुरुक्षेत्र

कृष्ण चन्द्र पागल
